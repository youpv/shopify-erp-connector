Leeswijzer
Youp Verkooijen – V1.2. NOG NIET KLAAR. MOET NOG IN STIJL.
Inhoud
INHOUD	1
DE OPDRACHT EN BEDRIJFSCONTEXT	2
PROBLEEMBESCHRIJVING	3
DOEL EN ONDERZOEKSVRAGEN	5
AANPAK EN PLANNING	7
ONDERZOEKSMETHODEN	7
PLANNING EN FASERING	8
PROCES EN RESULTATEN	9
DISCOVER	9
DEFINE	10
DEVELOP	11
DELIVER	14
BEWIJSLAST EN LEERUITKOMSTEN	17
CONCLUSIE EN AANBEVELINGEN	19
REFLECTIE	19
BRONNENLIJST	19

 
De opdracht en bedrijfscontext
Fightclub, het bedrijf waar ik dit semester mijn afstudeerstage heb mogen volgen, is een snelgroeiend brand- en performancebureau en officiële Shopify-partner uit Breda. Sinds februari 2025 is Fightclub gefuseerd met het bedrijf EnoRm, dat zich al zo’n vier jaar lang focust op Shopify-webshops. Het bedrijf heeft de duidelijke ambitie om binnen de Benelux de nummer één Shopify-specialist te worden door klanten “end-to-end” te helpen bij ontwerp, ontwikkeling en optimalisatie van hun online winkelomgeving.
Een deel van die dienstverlening draait om koppelingen tussen Shopify-stores en externe systemen zoals ERP-, PIM- en voorraadsystemen. Momenteel worden zulke integraties per klant als maatwerk ontwikkeld. Fightclub merkt echter dat dit niet schaalbaar is en zijn groei en concurrentiepositie belemmert. De opdracht die hieruit voortkomt is daarom: een generieke integratiehub ontwikkelen, waardoor Fightclub sneller integraties kan leveren aan klanten, meerdere projecten parallel op kan pakken en de integratiekosten per klant kan verlagen. In plaats van voor elke klant helemaal vanaf nul maatwerk te programmeren, kan deze herbruikbare “connector” als centrale hub werken. Integraties kunnen hiermee modulair worden opgezet, zodat nieuwe koppelingen kunnen worden toegevoegd.
In het projectplan  is de context verder uitgewerkt. Daarin bespreek ik naast de bedrijfscontext, ook de markt- en technologische context, evenals de strategische aanleiding van het project. Zo komt naar voren dat klanten van Fightclub regelmatig om dit soort integraties vragen, maar dat de huidige aanpak per project zeer tijdrovend en duur is, zeker voor klanten zonder Shopify Plus-abonnement. Een gecentraliseerde oplossing zou een kans zijn om deze uitdaging structureel aan te pakken.
Kortom, de opdracht is om voor Fightclub een oplossing te ontwerpen die de integratieontwikkeling dramatisch versnelt, aansluit bij de bedrijfsambities en voor de developers intuïtief werkt. In de rest van de leeswijzer wordt uitgelegd hoe dit project is aangepakt en welke resultaten zijn behaald. 
 
Probleembeschrijving
Wat is het probleem? Bij Fightclub moeten nieuwe integraties tussen Shopify en externe systemen nu vaak als volledig maatwerkproject worden uitgevoerd. Dit brengt een aantal grote knelpunten met zich mee:
-	Inefficiëntie: elke nieuwe klant met een integratiebehoefte vereist opnieuw maatwerk, wat leidt tot inefficiënt gebruik van development-resources. Ontwikkelaars voeren herhalend werk uit (steeds vergelijkbare koppellogica bouwen), in plaats van te kunnen hergebruiken.
-	Kosten: door het vele maatwerk zijn de ontwikkelkosten voor integraties hoog, waardoor dit soort projecten onbetaalbaar worden voor klanten met kleinere budgetten. Uit een recente case bleek bijvoorbeeld dat een project (Elka Pieterman) ~80% duurder uitviel door de benodigde integraties. Klanten zonder Shopify Plus (wat iets meer flexibiliteit geeft met integraties) staan daardoor vaak voor hoge investeringen.
-	Tijd: maatwerkintegraties hebben een lange doorlooptijd, wat de totale doorlooptijd van klantprojecten vertraagt. Integratieontwikkeling kan al snel enkele weken intensief werk vergen. Een Shopify-winkeleigenaar deelde dat zij na vier weken werk nog steeds “significant challenges” ondervond bij het soepel integreren van diverse apps en services. Deze vertraging is frustrerend voor klanten en voor Fightclub, dat projecten sneller wil opleveren.
-	Schaalbaarheid: het huidige proces belemmert de schaalbaarheid van Fightclub’s business. Iedere integratie kost zoveel uren. Door de beperkte capaciteit van (back-end) developers kunnen we maar een beperkt aantal integratieprojecten parallel uitvoeren. Dit zet een rem op de groeidoelstellingen van Fightclub en verhoogt de workload per developer.
-	Concurrentiepositie: zonder gestroomlijnde integratieprocessen zal Fightclub moeite hebben om te concurreren met andere Shopify-agencies die mogelijk wél efficiëntere methodes hebben. Daarnaast hebben grote klanten met Shopify Plus toegang tot Shopify’s eigen developers die integraties aanbieden. Als Fightclub geen betere aanpak vindt, dreigt het marktaandeel te verliezen aan concurrenten die sneller en goedkoper integraties kunnen realiseren.
Voor wie is dit een probleem? Allereerst voor het developmentteam van Fightclub. Zij besteden nu een aanzienlijk deel van hun tijd aan herhalende integratieontwikkeling, wat leidt tot frustratie en gemiste kansen om met vernieuwende projecten bezig te zijn. Ook Shopify-winkeleigenaren (klanten) ervaren het probleem. Zij krijgen te maken met de hoge kosten en lange wachttijden voordat systemen gekoppeld zijn. Indirect lijdt ook de eindgebruiker/consument eronder, want zolang systemen niet goed geïntegreerd zijn, is de winkelervaring niet optimaal. Kortom, voor de corebusiness van Fightclub vormt het een duidelijke bottleneck.
Oorzaakanalyse: uit de uitgevoerde probleemanalyse  komt naar voren dat de fundamentele oorzaak is dat Fightclub dus geen modulaire en herbruikbare integratiehub heeft binnen hun toolset. Er is geen centraal platform of framework waarop integraties eenvoudig kunnen worden geconfigureerd of hergebruikt. In plaats daarvan beginnen ze per project van scratch met code schrijven voor API-koppelingen, datatransformaties, etc. Dit is historisch zo gegroeid sinds Fightclub ongeveer vier jaar geleden startte met e-commerceoplossingen. Destijds was maatwerk the way to go, maar met een groeiend klantenbestand is die aanpak achterhaald. Met andere woorden: het probleem bestaat al sinds de start van Fightclub’s projecten.
Gevolgen bij status quo: als er niets verandert, blijft Fightclub worstelen met dit schaalbaarheidsprobleem en zal de groei stagneren. Projecten blijven dan langer liggen en klanten moeten blijven kiezen tussen dure maatwerkoplossingen of geen integratie. Dit leidt tot teleurstelling bij klanten en kan tevredenheid en loyaliteit schaden. Ook winnen concurrenten terrein met snellere en flexibelere oplossingen. De urgentie is dus hoog om dit op te lossen.
Samengevat: Fightclub heeft behoefte aan een structurele oplossing om Shopify-integraties sneller, goedkoper en herhaalbaar te maken. De huidige situatie (~ 200 uur development per integratie) is niet houdbaar als Fightclub wil opschalen. Dit project gaat daarom precies in op dat knelpunt door een integratiehub te ontwerpen die de genoemde problemen wegneemt of verkleint.
 
Doel en onderzoeksvragen
Het project heeft als hoofddoel om de doorlooptijd en inspanning voor nieuwe integraties drastisch te verkorten, van ongeveer 200 uur maatwerkontwikkeling naar een proces van slechts enkele dagen. Hierdoor kan Fightclub sneller leveren, meer integratieprojecten parallel oppakken en de integratiekosten per klant verlagen, wat de concurrentiepositie van het bedrijf versterkt en het toegankelijker maakt voor kleinere klanten. Deze doelstelling sluit direct aan bij de ambitie van Fightclub.
Onderzoeksvraag: uit de doelstelling volgt de centrale onderzoeksvraag van dit afstudeerproject:
“Hoe kan de doorlooptijd en inspanning voor het realiseren van nieuwe Shopify-integraties drastisch ingekort worden?”
Deze vraag richt zich op het “hoe”: welke aanpak, tool of methodologie zorgt ervoor dat nieuwe integraties niet telkens 200 uur kosten, maar sneller kunnen worden opgeleverd. Om deze brede vraag te beantwoorden, is deze verder opgesplitst in deelvragen die verschillende aspecten van het probleem en de oplossing onderzoeken:
1.	Wat zijn de best practices voor multiplatform API-integratie in een Shopify-context?
Deze vraag onderzoekt de bestaande kennis: hoe werken huidige maatwerkoplossingen, welke ontwerppatronen of tools gelden als standaard?
2.	Hoe zorg je dat een integratie schaalbaar is bij grotere datasets?
Deze vraag kijkt naar technische performance: als er straks een oplossing is, hoe garanderen we dan snelheid en stabiliteit? Zijn er bottlenecks te verwachten?
3.	Welke UI/UX-kernmerken maximaliseren de bruikbaarheid voor Fightclub-ontwikkelaars en wat verwacht Shopify?
Omdat de oplossing specifiek voor developers ontworpen wordt, moet de interface intuïtief zijn. Deze vraag richt zich op ontwerpprincipes, bijv. hoe een integratieconfiguratie eenvoudig en foutloos gemaakt kan worden.
4.	Wat zijn de meest voorkomende integratiebehoeften van Fightclub’s klanten en hoe kunnen deze worden geprioriteerd?
Met andere woorden: welke soorten koppelingen komen het vaakst voor, bijv. productdatasync, ordersync, etc., en op welke moeten we ons in eerste instantie richten voor een MVP, zodat we maximale impact hebben?
5.	Hoe kunnen we een balans vinden tussen flexibiliteit (voor verschillende use-cases) en eenvoud (voor snelle implementatie)?
Een té flexibele oplossing kan complex worden, terwijl té veel vereenvoudiging misschien niet alle gevallen dekt. Deze vraag zoekt naar de juiste scope en het ontwerp van de oplossing: modulair genoeg voor diverse integraties, maar niet onnodig ingewikkeld in gebruik.
De bovenstaande deelvragen dekken samen het spectrum van het project. Van technische keuzes, haalbaarheid en performance naar gebruikersvriendelijkheid en functionele scope. Door deze vragen te onderzoeken, wordt stap voor stap duidelijk hoe we de integratie-doorlooptijd kunnen verkorten. Het beantwoorden van de deelvragen gebeurt in de verschillende fasen van het project.
Daarnaast was het projectdoel al concreet vertaald in een aantal specifieke doelstellingen in het projectplan , zoals: een gebruiksvriendelijke, schaalbare en veilige integratiehub ontwikkelen; tot drie integratie-use-cases ondersteunen; de ontwikkeltijd voor integraties verkorten; integraties toegankelijk maken voor kleinere klanten; en uitgebreide documentatie en onboarding opzetten. Deze doelstellingen vormen de meetlat voor succes van de stage: de oplossing moet aantoonbaar die 200 uur terugbrengen naar iets veel kleiner en tegelijkertijd voldoen aan kwaliteitseisen (veilig, schaalbaar en gedocumenteerd).
 
Aanpak en planning
Het project is gestructureerd volgens een combinatie van Design Thinking (Double Diamond) en waterval/agile softwareontwikkeling. Dit betekent dat eerst een brede Discover-fase is uitgevoerd om het probleem en de context volledig te begrijpen. Vervolgens een Define-fase om de juiste oplossing te definiëren. Daarna een Develop-fase om oplossingen te ontwikkelen (prototypes en POC’s) en tot slot een Deliver-fase om de eindresultaten te valideren en op te leveren. Binnen de ontwikkelfasen is iteratief gewerkt, waarin ik constant loop door ontwerpen, bouwen, feedback verzamelen en integreren.
Onderzoeksmethoden
In de twee beginfases is een mix van onderzoeksmethoden toegepast om de situatie van meerdere kanten te belichten. De gebruikte methodes zijn:
-	Document- en case-analyse van bestaande klantprojecten met integratieproblemen (drietal cases van Fightclub geanalyseerd ).
-	Literatuuronderzoek naar relevante bronnen  (zoals Shopify-documentatie, het Shopify Engineering Blog/Forum, artikelen van andere agencies over integraties). Hiermee zijn best practices en externe perspectieven meegenomen.
-	Root cause analysis via de “5 Why’s”-techniek  om de kern van het probleem te achterhalen.
-	Stakeholderinterviews met interne experts  bij Fightclub (waaronder de tech lead en onze business consultant) om praktijkinzichten en data te verzamelen, bijv. over hoeveel tijd integraties kosten en welke behoeften er intern zijn. Deze persoonlijke communicatie leverde concrete voorbeelden (zoals de Elka Pieterman-case ) en bevestiging van pains op.
-	Workshop/brainstorm intern om de scope en eisen op te stellen (via een MoSCoW-analyse  samen met stakeholders).
Vervolgens ben ik gaan prototypen en testen als onderzoeksmethoden in de Develop-fase. Ik heb paper prototypes  ontworpen, die omgezet zijn naar een technische POC,  en op basis van Shopify’s design-system een Figma-ontwerp  gemaakt. Met die technische POC’s heb ik geëxperimenteerd en feedback opgehaald bij developers en experts om de bruikbaarheid en haalbaarheid te valideren.
Door deze combinatie van kwalitatieve onderzoeksmethoden (interviews, observaties en ervaringen met bestaande projecten) en kwantitatieve/exploratieve onderzoeksmethoden (literatuur, bestaande urenregistraties), is gezorgd voor een goed en duidelijk beeld van het probleem en de oplossing. Meerdere bronnen en methoden zijn dus ingezet om tot conclusies te komen. Zo zijn bevindingen uit literatuur steeds vergeleken met Fightclub’s eigen ervaringen en met input van experts, om zeker te weten dat de gekozen richting zowel theoretisch als praktisch onderbouwd is.
Planning en fasering
Het project zal lopen over een periode van ± 22 weken (semester), die ik grofweg in vijf fasen heb opgedeeld volgens het projectplan. Om de scope realistisch te houden, kan afgeweken worden van de planning:
1.	Probleemanalyse & Projectplanning
2.	Ontwerp & Architectuur
3.	Ontwikkeling kernmodule
4.	Ontwikkeling integratie-adapters
5.	Testen, optimalisatie & documentatie
We werken in sprints van twee weken met MoSCoW-prioritering om gemakkelijk terug te kunnen schalen als dit nodig is. De volledige tijdlijn, kernrisico’s en bijbehorende mitigaties zijn uitgewerkt in het projectplan .
De planning is grotendeels aangehouden. Onderweg zijn er wel enkele aanpassingen doorgevoerd, maar de hoofdlijn bleef overeind: eerst een grondige analyse, daarna het ontwerp en tenslotte iteratief bouwen met tussentijdse testing. Omdat het bewaken van de scope na de eerste fase een belangrijk aandachtspunt bleek, heb ik die scope juist verkleind. In plaats van drie integratiecases richt ik me nu op één essentiële integratie: productsync. Daarmee pak ik direct het grootste integratievraagstuk aan, want een productsync komt bij de meeste scenario’s voor en kost de meeste tijd.
 
Proces en Resultaten
In dit hoofdstuk behandel ik de processtappen en resultaten aan de hand van die vier fasen van de Double Diamond. Dit geeft een logisch overzicht van hoe van een breed begrip van het probleem is gewerkt naar een concrete oplossing en duidelijk advies. De vier fasen vormen een heldere structuur, maar het pad ertussen is iteratief in plaats van lineair.
Discover
In de Discover-fase is uitgebreid onderzoek gedaan naar de huidige situatie en de pijnpunten rondom integraties bij Fightclub. Dit begon met het opstellen van de probleemanalyse en het verzamelen van praktijkvoorbeelden uit drie klantcases: Rackmount IT, Thuisapotheek en Elka Pieterman. Dankzij mijn werkervaring bij EnoRm kon ik kennis uit deze eerdere integratieprojecten halen. Het analyseren van deze cases heeft veel inzicht gegeven in terugkerende problemen en technische complexiteiten binnen Fightclub’s integraties. Deze cases zijn diepgaand geanalyseerd, zoals beschreven in het aparte document "De drie case-analyses".
Uit deze analyses kwamen belangrijke inzichten naar voren:
-	Rackmount IT maakte gebruik van een maatwerk-middlewareapplicatie (Node.js/Express), die werkt als brug tussen Microsoft Dynamics 365 Business Central en Shopify. Hoewel deze middleware effectief data vertaalt en synchroniseert, bleek het sequentiële synchronisatieproces (één-voor-één) niet schaalbaar. Ook is het onderhouden van API-versies arbeidsintensief.
-	Bij Thuisapotheek vormt het dagelijks synchroniseren van ongeveer 14.000 producten via FTP/XML naar Shopify een grote bottleneck door sequentiële verwerking. De implementatie van delta-detectie zorgde ervoor dat alleen aangepaste producten werden verwerkt, wat het proces aanzienlijk optimaliseerde.
-	Elka Pieterman leverde productgegevens en afbeeldingen via afzonderlijke FTP-folders. Hier was een aanzienlijk probleem met fieldmapping en het ontbreken van bulk-ondersteuning voor specifieke Shopify-velden zoals markten, waardoor duizenden extra API-calls nodig waren. Dit benadrukte het belang van flexibele en geautomatiseerde fieldmapping.
Uit deze vergelijkingen kwamen terugkerende integratiefuncties naar voren: externe databronverbinding, datatransformatie naar Shopify-formaat en periodieke synchronisatie. Hoewel oplossingen individueel verschilden, bevatten ze dezelfde basiscomponenten zoals authenticatie en API-communicatie. Dit bevestigde het nut van een generieke integratiehub.
Verder zijn in de Discover-fase diverse stakeholders bevraagd. De tech lead (Marijn) gaf aan dat integraties een aanzienlijke hap uit de developmentcapaciteit nemen en dat developers graag tooling zouden zien om repetitief werk te verminderen. Hij bevestigde dat de React/Node-stack geschikt is, maar dat ik goed moet letten op performance bij grotere datasets. De business consultant (Maarten) benadrukte de klantzijde: integraties moeten goedkoper en sneller kunnen, anders haken sommige klanten af of kiezen ze andere oplossingen. Beide perspectieven benadrukten de noodzaak en gaven richting aan de oplossingscriteria.
Uit de literatuur en externe bronnen kwam nog aanvullende context. Shopify erkent  zelf dat integratie tussen systemen vaak lastig is: “Businesses are left with a gap between their systems and no clear, easy way to fill it.” Er is sprake van asymmetrische interfaces en ontbrekende standaardmogelijkheden, wat precies aansluit op de ervaring van Fightclub. Daarnaast wees een artikel van Reach Digital (2024)  op het feit dat Shopify Plus integraties biedt, maar erg duur is, wat aangeeft dat er markt is voor een meer betaalbare oplossing. Deze inzichten gaven mij het vertrouwen dat ik niet zomaar iets aan het bouwen was dat al bestond. Integendeel, het blijkt een bekende uitdaging binnen e-commerce-integraties te zijn.
Conclusie Discover
Het probleembeeld is nu helder: Fightclub verliest veel tijd in repetitief integratiewerk doordat een algemeen integratieplatform ontbreekt. Alle analyses wijzen naar dezelfde kernoplossing: ontwikkel een modulaire integratiehub, zodat integraties grotendeels kunnen worden geconfigureerd in plaats van geprogrammeerd. Ik heb hiermee de input om de eisen en scope scherp te definiëren.
Define
In de Define-fase zijn op basis van de ontdekkingen de requirements geformuleerd en is de oplossingsrichting concreet gemaakt. Belangrijke activiteiten in deze fase waren het opstellen van een MoSCoW-prioriteitenlijst , het uitwerken van functionele en technische requirements en het valideren hiervan met stakeholders (persoonlijke communicatie).
Eerst is de projectscope duidelijk gedefinieerd. Ik heb besloten om de focus te leggen op de productsync-use-case, wat de belangrijkste case was volgens de analyses. Alles buiten deze case om valt buiten de scope. Zo blijft het project haalbaar. Deze keuze is afgestemd met mijn stagebegeleider, zodat iedereen het erover eens was dat deze integratie voor de meeste waarde zorgt.
De belangrijkste punten uit de MoSCoW-analyse zijn:
-	Datasourceverbinding kunnen leggen met een FTP-source.
-	Velden kunnen mappen op een simpele en gebruikersvriendelijke manier. Denk aan bijvoorbeeld externe_data.title -> ShopifyProduct.title koppelen.
-	Ondersteuning voor custom metafield mappings met juiste datatypes (veel klanten hebben extra data die als metafield mee moet).
-	Mogelijkheid om de mappingconfiguratie op een manier te exporteren zodat een middleware het kan gebruiken.
-	Productimport uitvoeren naar Shopify via de Shopify API (CRUD-acties).
-	Veilige opslag van credentials via environment variables
Dingen die weer uit de scope vallen zijn:
-	Ordersynchronisatie valt in de eerste versie buiten beschouwing.
-	Themasynchronisatie
-	Mobiele interface
Deze indeling is besproken en gevalideerd met mijn stagebegeleider. Het was belangrijk overeenstemming te hebben over wat er wél en niet binnen het afstudeerproject gerealiseerd zou worden. Zo werd bijvoorbeeld order-sync naar de toekomst verschoven, omdat dat veel extra complexiteit met zich meebrengt. Naast de MoSCoW-lijst zijn in het document ook de requirements  uitgewerkt. Deze requirements vormen de blauwdruk voor de ontwikkeling in de volgende fase. Ze worden steeds gebruikt tijdens het coderen als checklist om te kijken of de oplossing aan de gestelde eisen voldoet.
Met alle eisen duidelijk, kreeg de architectuur duidelijke vorm: een kernapp met de productintegratiebeheerder. De kernapp zorgt voor de authenticatie en Shopify-connectie en de UI). De integratiebeheerder beheert, zoals het al zegt, de daadwerkelijke integratie door middel van een config-manager, data-processor en CRUD-acties. Belangrijk is dat de architectuur schaalbaar en uitbreidbaar is: nieuwe integraties moeten kunnen worden toegevoegd zonder grote wijzigingen.
Afsluitend in deze Define-fase is gecontroleerd of de doelstellingen nog kloppen. Het antwoord was ja. Door deze aanpak gaan we direct in op de onderzoeksvraag: de snelheid en hergebruik maximaliseren. Waar voorheen Rackmount, Thuisapotheek en Elka elk een aparte app nodig hadden, zou straks dezelfde hub hergebruikt kunnen worden met enkel een andere adapterconfiguratie (voor producten in ieder geval).
Develop
In de Develop-fase zijn verschillende oplossingen ontwikkeld en getest: van UI-prototypes tot werkende technische componenten. Het doel was om zowel de gebruikerservaring als de technische haalbaarheid te valideren en een proof of concept te leveren voor de integratiehub.
Als eerste stap in het concretiseren van de gebruikersinterface heb ik een paperprototype gemaakt. Op papier is uitgetekend hoe de integratiewizard (stap-voor-stapscherm om een nieuwe integratie in te richten) en het dashboard eruit zou kunnen zien. Deze snelle prototypingtechniek hielp om intern feedback te verzamelen voordat er tijd in pixel-perfect design werd gestoken. Zo kreeg ik nuttige tips van collega’s, bijvoorbeeld: voeg een preview-stap toe vóór het activeren van een integratie, om fouten te voorkomen, en voeg de optie toe om custom data te verwerken als metafield. Deze inzichten zijn meegenomen in het Figma-ontwerp.
Vervolgens is een gedetailleerd UI-prototype gebouwd in Figma. Hierbij is bewust het Shopify Polaris Design System gevolgd, om vertrouwen en consistentie te garanderen. Polaris is de officiële UI-guideline van Shopify, met componenten die ook gebruikt worden in de Shopify-backendpagina’s. Door deze te volgen, oogt de integratiehub als een natuurlijke extensie van Shopify. In Figma zijn schermen uitgewerkt voor alle belangrijke views: dashboard-, wizard- en detailpagina.
Het Figma-ontwerp is intern gedemonstreerd aan developers van Fightclub. Daarnaast is het ontwerp gevalideerd met Nielsen Norman usability heuristics. Dit betekent dat het ontwerp langs de meetlat is gelegd van o.a.: visibility of system status (geeft de app voldoende feedback, bijv. laadindicatoren?), match between system and real world (spreekt de terminologie de taal van de gebruiker i.p.v. technisch jargon?), user control & freedom (kan de gebruiker acties ongedaan maken of processen stoppen?), consistency and standards en error prevention (zijn er bevestigingsmodals voor destructieve acties?).
Het resultaat van deze UI-iteraties is een intuïtief ontworpen interface voor de integratiehub. De interface werkt als configuratieconsole voor de modulaire integratiehub. Hiermee kunnen gebruikers nieuwe integraties aanmaken, gegevensbronnen configureren, fieldmappings instellen en synchronisaties beheren, allemaal via een overzichtelijke UI gebaseerd op Shopify’s design system.
Parallel aan het UI/UX-ontwerp is een technische POC gebouwd om te bewijzen dat de architectuur werkt. Deze POC bestaat uit twee delen: een front-end SPA in React, opgezet met Vite, en een back-end in Node.js-Express met een PostgreSQL-database. De front-end POC is in eerste instantie zonder het Polaris-framework opgezet (om de complexiteit laag te houden), maar is later herbouwd met Polaris-componenten en richtlijnen. De React-app heeft een eenvoudige routingstructuur (met React Router) voor de pagina’s. Op het hoogste niveau (<App />-component) worden de routes gedefinieerd en callbacks doorgegeven aan child-components voor navigatie en integratiebeheer. De front-end kan integraties aanmaken en bewerken, en stuurt die configuratie naar de back-end.
Een belangrijk onderdeel van de front-end POC is dat deze modulair is opgezet, zodat nieuwe integratie-“adapters” en functies toegevoegd kunnen worden, zonder grote wijzigingen aan de kern. De front-end communiceert via een kleine set API-endpoints met de back-end (bijvoorbeeld POST /integration om een nieuwe configuratie op te slaan, GET /integrations voor de lijst, POST /integration/:id/sync om een sync te triggeren).
De back-end POC is het hart van de integratiehub. Het is geschreven in Node.js en gebruikt Express om API-endpoints beschikbaar te stellen. Met deze RESTful API-endpoints kunnen we integraties configureren, ophalen, synchroniseren, etc. De back-end implementeert een ProductAdapter die code bevat om via de externe source-API producten op te halen en via de Shopify Admin GraphQL-API producten in Shopify aan te maken of bij te werken. De back-end is opgezet met een vergelijkbare structuur als Rackmount I.T.: controllers, services, routes, etc., zodat bijvoorbeeld een syncController een sync-verzoek ontvangt, de juiste adapter-service aanroept en dan data ophaalt en pusht naar Shopify via een ShopifyService.
Na het opzetten van deze front-end- en back-end-POC is een demo gedaan met de techlead van Fightclub. Het doel was om de architectuurkeuzes en implementatie te valideren. De techlead was positief en gaf aan dat de modulaire opbouw duidelijk te volgen was in de code. Deze betrokkenheid van de techlead toont aan dat er actieve peer review plaatsvond, wat bijdroeg aan de betrouwbaarheid van de POC’s.
Aan het einde van de develop-fase stond er dus een functionerende Shopify Connector App POC. In de bijbehorende technische documentatie is voor zowel de front-end als de back-end de architectuur en componentstructuur uitgebreid beschreven, inclusief gebruikte technologieën, dataflows en ontwerpkeuzes. Hierin staat bijvoorbeeld hoe state management is geregeld, hoe integratie-CRUD is opgezet en hoe de app omgaat met client-side vs service-side security, Verder staat de opbouw van de Express-server, de datamodellen, integratie met de Shopify API, etc. beschreven, zodat een ontwikkelaar precies kan volgen hoe de integratiehub onder de motorkap werkt. Deze documentatie maakt deel uit van de deliverables en dient voor kennisoverdracht binnen Fightclub.
Alternatief
Naast de hoofdroute (de integratiehub) is er ook een alternatieve oplossing onderzocht: een lightweight Python-script POC dat JSON-data naar CSV omzet voor import in Shopify via de Matrixify-app. Deze is ontwikkeld als “snelle oplossing om productinformatie uit een extern systeem in Shopify te laden zonder direct een volledige integratie-app te hoeven bouwen” (Technische Documentatie JSON-CSV POC). Matrixify is een populaire Shopify-app waarmee je bulk CSV-imports/exports kunt doen.
De POC werkt als volgt: we nemen een JSON-export (bijv. van een ERP of PIM) met productgegevens. Een Python-script leest dit JSON-bestand in en transformeert elk product naar een rij in een CSV-bestand. Daarbij wordt de JSON-structuur gemapt naar de kolommen die Shopify/Matrixify verwacht. Velden als titel, beschrijving, prijs, SKU, barcodes, etc., worden uit het JSON-bestand gehaald en in de juiste kolom geplaatst. Ook custom velden kunnen meegenomen worden door ze als metafields in aparte kolommen op te nemen. Het resultaat is een CSV-bestand met headers in overeenstemming met het door Matrixify verwachte formaat. Vervolgens kan de gebruiker dit bestand handmatig importeren, of kan dit script automatisch op servers gedraaid worden, zodat een scheduled sync kan worden opgezet. Matrixify leest de kolommen en maakt/updatet de producten in Shopify.
Deze POC is technisch eenvoudig (enkele tientallen regels Python voor parsing en CSV-output), maar werkt volgens verwachtingen. Ik heb dit bijvoorbeeld getest met een dataset van 10 producten (de gratis versie van Matrixify ondersteunt maar 10 producten), die correct werden toegevoegd aan een Shopify-store.
In mijn technische documentatie voor deze POC wordt aan het einde een vergelijking gemaakt tussen deze POC en de hoofdoplossing. Er wordt een aanbeveling gegeven op basis van die vergelijking. Samengevat komt het neer op: de Python-POC is snel en eenvoudig, maar heeft beperkingen. Zo heeft het veel handmatige stappen en veel limieten, mits je betaalt. Dat laatste maakt het grootste verschil. Je zult per store aan hoge kosten zitten om een niet-uitbreidbare oplossing te gebruiken. In feite kunnen ze complementair zijn, maar een investering in de ontwikkeling van de integratiehub zal de Matrixify-methode snel overbodig maken.
Deze Develop-fase leverde dus drie belangrijke resultaten op: het Figma-ontwerp (gevalideerd op UX), een werkende connector-app POC (front-end + back-end, gevalideerd met de techlead) en een Python-script POC. Hiermee is aangetoond dat de ideeën uit de Define-fase in de praktijk uitvoerbaar zijn én dat ze het gewenste effect hebben (snellere integratiemogelijkheden).
Deliver
In de Deliver-fase zijn de eindproducten afgerond, gevalideerd en gedocumenteerd. Bovendien heb ik een advies geschreven voor Fightclub. Deze fase omvatte het opleveren van de prototypes/POC’s aan de stakeholders, het verzamelen van laatste feedback en het trekken van conclusies richting de onderzoeksvraag.
Voor de eindoplevering van de prototypes zijn alle ontwikkelde componenten gebundeld en overgedragen. De Figma-designs zijn gedeeld ter referentie en de POC-codebase (React front-end en Node back-end) is overgedragen in een git-repository. Hierbij is een uitgebreide technische documentatie geleverd. Het document beschrijft de architectuur, componenten, state-management en UI-details van de integratiehub. Hierin staat bijvoorbeeld hoe nieuwe ontwikkelaars veilig API-keys opslaan, welke API-endpoints er gebruikt worden, hoe de Polaris-styling is bedoeld, etc. Ook heb ik de documentatie voor de Python-POC gedeeld, waarin de werking van het JSON-naar-CSV-script wordt uitgelegd.
Door deze documentatie voelt de oplevering als een “product” op zich: het Fightclub-team heeft een fundering om zelfstandig verder te kunnen na mijn afstuderen. In het projectplan was ook expliciet opgenomen dat er een duidelijke overdracht moest plaatsvinden, inclusief source code. Alle repositories zijn voorzien van een README en hebben een vorm van onboarding. Dit sluit aan bij de requirement dat de tool onboarding moet hebben voor nieuwe developers.
Validatie en testen
De eindproducten zijn (zoals eerder besproken) gevalideerd op verschillende vlakken:
-	Functioneel: samen met een back-enddeveloper van Fightclub is het eindproduct getest. We hebben bijvoorbeeld met echte data van de Elka Pieterman FTP 100 producten laten syncen naar een testwinkel. Dit verliep succesvol: alle producten verschenen met de juiste velden in Shopify. Bij het verkeerd invullen van credentials kregen we nette foutmeldingen en bleef het systeem werkend, wat aantoont dat foutisolatie werkt.
-	Usability: de Fightclub-developers aan wie ik het systeem heb laten zien, gaven aan dat de UI inderdaad intuïtief aanvoelde (“heel herkenbaar, alsof het een Shopify-feature is”).
-	Performance test (beperkt): bij het importeren van 1000+ producten deed het systeem merkbaar langer over de bulkoperaties. De benodigde tijd per product werd onverwachts langer. Uit deze test bleek dat het constant schrijven van grote JSONL-bestanden een mogelijke bottleneck bleek te zijn. Echter, het systeem werkte nog steeds snel t.o.v. de sequentiële productimport. Cruciaal is dat we geen crashes of dataverlies zagen. Met de back-enddeveloper is dit probleem besproken. Hij kwam met het advies om ook de datapreparatie via een PostgreSQL-database te laten lopen. Dit is in het eindadvies meegenomen.
-	Security check: samen met de techlead is kort gekeken of er geen gevoelige gegevens in de frontend belanden. Doordat ik credentials server-side houd en alleen references gebruik in de client-side, leek dit in orde. Echter, het is verstandig om de wachtwoorden van de FTP-servers beter op te slaan in de database. Voor de POC is dit echter geen showstopper.
Terugkoppeling aan de onderzoeksvraag
De onderzoeksvraag was hoe de doorlooptijd/inspanning voor nieuwe integraties drastisch ingekort kan worden. Het antwoord, gebaseerd op dit project, luidt: door een modulaire integratiehub te introduceren die herbruikbare integratiecomponenten biedt en configuratie boven code plaatst. Concreet betekent dit dat Fightclub een centrale Shopify-connectorapplicatie nodig heeft waarin generieke integratiefunctionaliteiten éénmalig geïmplementeerd zijn en nieuwe integraties enkel nog een configuratie vereisen, in plaats van een hele applicatie te bouwen. Hiermee veranderen integratieprojecten van back-endprojecten naar instellingsconfiguraties, wat de nodige tijd van ~ 200 uur naar mogelijk < 2 uur haalt.
Integratieadvies
Het belangrijkste eindresultaat is het advies aan Fightclub over hoe zij hun integratieaanpak drastisch kunnen versnellen. Het volledige advies staat in het onderdeel conclusie en aanbevelingen beschreven.
Kortom, de Deliver-fase heeft aangetoond hoe Fightclub de integratiedoorlooptijd drastisch kan verkorten: door de resultaten van dit project op te schalen naar een volwaardig onderdeel van hun dienstverlening. De onderzoeksvraag is daarmee beantwoord en het doel van het project is behaald. 
 
Bewijslast en leeruitkomsten
In dit hoofdstuk licht ik per relevante leeruitkomst toe hoe deze in het project is aangetoond, met verwijzing naar bewijsmateriaal uit de projectdocumenten.
Professional duties: dit project is uitgevoerd met een grote focus op professioneel bewustzijn richting het bedrijf. Allereerst is de oplossing sterk gekoppeld aan de strategische doelstellingen van Fightclub, namelijk onderscheidend worden als Shopify-partner door sneller en goedkoper te kunnen leveren. In het projectplan trok ik al de conclusie dat het volgen van de beschreven aanpak zal bijdragen aan deze ambitie door een unieke en kosteneffectieve oplossing te ontwikkelen voor integratieproblemen. Dit laat zien dat ik het bredere bedrijfsbelang voortdurend voor ogen hield (niet alleen code schrijven, maar echt waarde toevoegen voor de organisatie). Daarnaast heb ik gezorgd voor een duidelijke overdracht van kennis en resultaten aan het team. Eerder beschreef ik al hoe alle sourcecode en documentatie zijn overgedragen en daarnaast zal ik een afsluitende presentatie geven. Dit komt voort uit de professionele plicht om na een project het team zo achter te laten dat het zelfstandig verder kan. Verder bleek professioneel handelen uit vragen van en omgaan met feedback. Bijvoorbeeld, na de eerste fase ontving ik de feedback om vooral de scope goed te bewaken. Vervolgens heb ik in de latere fasen de scope verkleind om zo mezelf en het project te beschermen. Tot slot blijkt professionaliteit uit het naleven van afspraken, duidelijke communicatie en het gestructureerd werken volgens mijn planning. Ik heb hiermee aan kunnen tonen dat ik betrouwbaar en verantwoordelijk ben.
Situation-orientation: ik heb de situatie van Fightclub en de context van het probleem diepgaand geanalyseerd, voordat ik met oplossingen kwam. Dit is te zien in de uitgebreide probleemanalyse die ik heb uitgevoerd, waarin vragen als “Sinds wanneer bestaat het probleem, hoe groot is het, voor wie is het een probleem, wat als we niets doen?” systematisch beantwoord werden. Ik heb gebruikgemaakt van verschillende onderzoeksmethoden om de situatie te begrijpen, denk aan literatuuronderzoek, 5x-waaromanalyse, stakeholderinterviews, etc. Ik heb zowel interne als externe factoren meegenomen in de wegingen binnen dit project. Bijvoorbeeld, via een stakeholderinterview met de business consultant heb ik harde cijfers verkregen over hoeveel integraties extra kosten in een project. Dit geeft een kwantitatief beeld van de situatie en geeft het team een wake-upcall hoe groot het probleem is. Ook nam ik marktcontext mee: uit externe bronnen bleek dat concurrenten integraties soms sneller kunnen of dat Shopify Plus een (prijzige) oplossing biedt, wat de urgentie voor Fightclub duidelijk maakt. Daarnaast heb ik met developers en UI-experts gespard over de oplossing die ik ontworpen en gebouwd heb. Dit alles toont situatiebewustzijn: ik weet wiens belangen spelen. Ik heb de situatie vanuit elke relevante hoek onderzocht en begrepen, en dat vormt de basis van mijn oplossing.
Professional standards: Tijdens het project zijn verschillende professionele standaarden en best practices gebruikt, gevolgd en meegenomen. Denk hierbij aan:
-	Het gebruik van erkende designsystemen (Shopify Polaris) en het volgen van Nielsen’s 10 usability heuristics bij het ontwerpen van mijn oplossing. Dit laat zien dat ik niet willekeurig een interface bouw, maar bewust aansluiting zoek bij bestaande UX-principes en een design-systeem dat Shopify als standaard gebruikt.
-	Alle code is in Git ontwikkeld, waarbij gebruik is gemaakt van pull-requests, external reviews (Copilot) en branching. Dit is in lijn met de hedendaagse standaard projectaanpak in softwareontwikkeling.
-	De oplossing is modulair opgezet (separation of concerns) en volgt patterns zoals het service-repository pattern. Dit volgt best practices voor API-design en maakt het systeem onderhoudbaar.
-	Er is aandacht besteed aan security door credentials niet client-side op te slaan en .env-files te gebruiken. Dit toont kennis van OWASP-best practices aan.
-	Er is technische documentatie voor front-end en back-end opgesteld, zodat developers hiermee door kunnen gaan en gemakkelijk alle informatie hebben. Dit toont kwaliteit en overdraagbaarheid van het werk aan, wat een kernmerk is van professionele standaarden.
-	Het projectplan bevatte een risicoanalyse met mitigaties (bijvoorbeeld risico op API-wijzingen). In de uitvoering is hier ook rekening mee gehouden, wat laat zien dat ik proactief omga met onzekerheden, wat zeker een deel is van professional standards.
Door al deze aspecten aan te pakken, is het eindresultaat van hoogwaardig niveau. Dit wordt bevestigd in de feedback: mijn begeleider gaf aan dat het project inhoudelijk en qua structuur goed in elkaar zit. Het team bij Fightclub herkende de kwaliteit van de opgeleverde dove en documentatie, mede doordat het aansloot bij hun eigen standaarden.
Personal leadership: gedurende het project heb ik ook een focus gelegd op zelfsturing, initiatief en reflectie. In mijn projectplan heb ik al concrete persoonlijke leerdoelen opgesteld, zoals “schrijven van schone code” en “vaardigheden opbouwen in het ontwerpen van interfaces met Polaris”. Zo heb ik enkele weken aan een compleet Figma-prototype gezeten en ontworpen aan de hand van de Polaris-documentatie. De toepassing van de Nielsen Norman heuristics laat ook zien dat ik mijn UX-kennis heb vergroot en heb toegepast. Voor codekwaliteit ben ik naar nieuwere technieken gaan kijken binnen de sector, zoals het gebruik van kunstmatige intelligentie voor reviews. Met de feedback heb ik de code weer verbeterd. Ik nam bovendien het initiatief om het developmentteam te onboarden naar Cursor, een VS-code-alternatief/fork met betere AI-integraties.
Conclusie en aanbevelingen
{CONCLUSIE SCHRIJVEN, AANBEVELING SCHRIJVEN, ADVIESRAPPORT}
Reflectie
{JA HIER KOMT DAN DE REFLECTIE ENZO}
Bronnenlijst
{HIER VOEG IK EVEN ALLE BRONNEN TOE}
